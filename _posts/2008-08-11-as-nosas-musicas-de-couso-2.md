---
title: "As nosas Músicas de Couso"
date: "2008-08-11"
categories: 
  - "a-estrada"
  - "eventos"
tags: 
  - "2008"
  - "as-nosas-musicas"
  - "as-nosas-musicas-de-couso"
  - "couso"
  - "festival-as-nosas-musicas-de-couso"
  - "festival-folk"
---

![](images/cartel2008_grande.jpg)

O vindeiro 14 de Agosto, o festival As Nosas Músicas, organizado pola Asociación A Xesteira de Couso, acada a súa XIII edición. Tal e como vén sendo habitual en anos anteriores, nesta festa mestúranse sons tradicionais cos de bandas que teñen  como principal cometido chamar á festa e ao baile. Nesta edición, na que volverá a haber zona de acampada e servizo de buses A Estrada - Couso (ida ás 23.00 e á 1.00 e volta ás 4.30 e ao remate da festa) actuarán Serralhe-aí (que gravará o seu disco en directo e contará coa colaboración de múltiples artistas invitados), Vai de Baile (grupo de acompañamento do concurso homónimo do Luar da TVG), Banda Potemkin (gañadores do A Polo Ghit 2006) e Festicultores Troupe (ben coñecidos como tremendos animadores de festas).

Ademais, a festa estará animada por unha representacións dos seráns de Mondariz - Pazos de Borbén. Nas aldeas e lugares destes concellos do interior da provincia de Pontevedra podemos atopar unha festa por que sí, calquera día á tardiña, no serán, e até entrada a noite. Cantar e bailar é o que gusta a esta veciñanza, sobre todo aos mais maiores, que nos alegran e nos entregan un legado de incalculable valor. Por outra banda, A Xesteira estrea nova páxina web á que se pode acceder dende [www.asnosasmúsicas.com](http://www.xn--asnosasmsicas-bob.com/) como dende [www.festadecouso.com.](http://www.festadecouso.com./) Alí pódese atopar, entre outras cousas, máis información sobre os grupos deste ano ou botarlle un ollo aos carteis dos festivais pasados.
