---
title: "O grelo é anticanceríxeno"
date: "2008-11-28"
categories: 
  - "cocina-e-gastronomia"
tags: 
  - "anticancro"
  - "cancro"
  - "cocina-e-gastronomia"
  - "grelo"
---

A horta galega encerra un grande potencial saudable. Acábase de demostrar que **o grelo e a nabiza** teñen propiedades **anticanceríxenas e antioxidantes.** A clave está na presenza dunhas sustancias denominadas **glucosinolatos**, que ademais de proporcionar o sabor amaro característico destas plantas son tamén as que gardan as súas propiedades saudables. O alto valor nutricional e a súa achega como axente anticanceríxeno e antioxidante **comprobouse nun estudo da Misión Biolóxica de Galiza do Consello Superior de Investigacións Científicas (CSIC).** O traballo analiza como as características climatolóxicas condicionan as propiedades agronómicas e as características organolépticas (**textura ou sabor**) e como as diferentes técnicas de cociñado afectan ás propiedades nutritivas destas verduras.

A principal conclusión do estudo é que **"as nabizas e os grelos son alimentos funcionais",** o que supón que a súa composición é beneficiosa para a saúde en determinados aspectos, segundo explica **Pablo Velasco,** da Misión Biolóxica. Este equipo centrouse nestes dous produtos porque **"é o cultivo que pode ter máis interese para o consumidor galego e de fóra da Galiza".**

Segundo o investigador, existen numerosos estudos que vinculan o consumo deste tipo de plantas coa **menor incidencia de diversos tipos de cancro**, así como traballos in vitro e en vivo que demostran o **efecto anticanceríxeno** dos isotiocianatos, produtos de degradación dos glucosinatos.

**Os grelos e as nabizas teñen, ademais, un alto contido en calcio, o que os converte en especialmente recomendables para as persoas que sofren de osteoporose.** Neste contexto tamén supoñen unha alternativa adecuada para as persoas que padecen intolerancia á lactosa e non poden tomar leite, como fonte xeradora de calcio para a protección dos ósos.

Outro dos beneficios para a saúde que presentan estes vexetais radica nas súas **propiedades antioxidantes**, que se derivan da vitamina C que proporcionan ao organismo.

Fonte: [mundogaliza](http://www.mundogaliza.com/index.php?option=com_content&task=view&id=4471&Itemid=2284)
