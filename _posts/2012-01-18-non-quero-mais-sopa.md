---
title: "Non quero máis “SOPA”"
date: "2012-01-18"
categories: 
  - "informatica"
tags: 
  - "informatica"
  - "sopa"
coverImage: "ley-sopa-Stop-Online.jpg"
---

**[![](images/ley-sopa-Stop-Online-150x150.jpg "ley-sopa-Stop-Online")](http://belay.es/wp-content/uploads/2012/01/ley-sopa-Stop-Online.jpg)Que é a Lei Sopa?**

A Lei SOPA (Stop Online Piracy Act) é un intento dos propietarios de dereitos de autor estadounidenses de controlar e monitorizar o tráfico en internet, co fin de combater o tráfico en liña de contidos e produtos protexidos. Entre estes pódese contar por exemplo coa música, películas, libros, creacións propias, imaxes etc.

Imaxinades non poder citar unha frase dun libro en Twitter? E dun filme? Ou do diálogo dun xogo? Que ocorrería se a información que Google indexa fose eliminada por contravir os dereitos de autor? Ou se nunha foto que temos en Facebook temos algo de fondo que ten dereitos de autor?

**Por que nos afecta?**

O filtrado da rede realizaríase a nivel global, polo que toda a cidadanía verá violados os dereitos de liberdade de expresión e privacidade ao ser vixiados polos parámetros indicados na Lei SOPA.

Suporía realizar un control polo miúdo do tráfico da rede xerado por cada usuario, a través do seu provedor de internet (ISP). Se o teu ISP encontra que realizas actividades fraudulentas, é dicir, arquivos protexidos polos dereitos de autor, poderías ser castigado con sancións que van dende a desconexión de Internet ata a entrada no cárcere.

Pensar que a lei non nos afecta porque somos soberanos  e  que non poden intervir servidores noutros territorios é errado.  Non importa que a lei sexa ditada en Estados Unidos e nós sexamos moi soberanos.  Primeiro, porque non obedecer aos EUA implica por en perigo varios acordos comerciais e económicos, segundo, porque a maioría dos servizos de aloxamento  e centros de datos están en Estados Unidos. Estamos dominados baixo o imperialismo americano.

 

 Na actualidade esta lei foi rexeitada por algunhas das máis relevantes empresas e organizacións de internet como: Google, Free Software Foundation,Facebook, Yahoo, eBay, Twitter, LinkedIn, Mozilla, European Digital Rights, Quadrature du Net, Open Rights Group e Reporteiros sen Fronteiras.

O Congreso de EUA conxelou a Lei  SOPA ata que non se atope un consenso que suporá a chegada  de novos proxectos semellantes na procura de limitar a creación, a innovación e dificultar o desenvolvemento futuro.

**Digo non á Lei SOPA** e as súas remasterizacións e obras derivadas. **Non apoio a piratería,  mais tampouco apoio a desaparición de internet libre nin a supresión da liberdade de expresión na rede.**

\[wp\_ad\_camp\_1\]
